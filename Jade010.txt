佛經此欲界內以須彌山為中,須彌山四面有四大部洲,居南面者為閻浮提,即華言南瞻部洲者是。此閻浮提內有三大國,各所屬及弗相屬之,小國弗與焉,而閻浮提又以崑崙為中,居崑崙之東,及東南東北者,即我中國為一大國。居崑崙之南及西南者,為天竺一大國,居崑崙之西北及北者,為洪豁爾一大國。而天竺一國分為東西南北中五印度,即梵經所稱印達爾,印達爾者,華言自在境界之謂也。五印度皆厄訥特珂克之地,唐史宋史訛印度為身毒,或稱身篤,而所載事蹟及入朝中國,大率不實,亦不得要領。何言之?自古中華聲教所訖,莫過於本朝,而本朝百餘年中,從未有天竺遣使進貢之事,雖於乾隆庚辰年間,烏特噶里畢拉奇碩拉汗,會遣婆羅門進表奉貢,亦其東印度近我西藏之一小國耳,非中天竺也。若夫北印度,實近我回部之葉爾羌,故葉爾羌之西,過葱嶺,即拔達克山,由拔達克山轉而南為克什米爾,又轉而西為溫都斯坦;又轉而南方為厄訥特珂克,其方向如此,其道里亦莫得而詳焉。溫都斯坦雖回地也,而回人相傳彼地有佛遺蹟,益知即北印度交界,或者昔為天竺屬而後為回部屬,皆不可知。溫都斯坦,今唐古忒及回語,皆稱為痕都斯坦,盖亦譯者訛痕為溫,而二語皆與印度音聲相近。所謂天竺北印度近回部,此亦一騐也。要知痕與溫、與印、與身,及度與毒、與篤、與都,皆非天竺本語,而又何必較是非於一字一句之間哉。宋史載:天竺僧施護,行程有至誐惹曩國之語,誐惹曩音聲亦與厄訥特珂克相近而通。考所謂度雪山過伽濕彌勒國者,雪山即今葱嶺,而伽濕彌勒亦即克什米爾之誤耳。若夫元史稱元太祖見角端於印度,疑亦即今痕都斯坦之北印度,與回部交界者耳,非中印度也。東印度旣近西藏,故天竺之事,西藏時聞之,據西藏僧謂:天竺雖佛現身說法之地,然今天竺實不興佛法,而興異教。此亦與梵帙,佛受記五百年後,佛法漸微,而漸流行東至震旦迺復興之語相符合。夫以今中國之力,若唐宋之假道葱嶺、克什米爾以達天竺、中印度亦何難,但旣非德致,更以計求,雖徠遠域,何關實政,故不為也。近得蒙古源流,謂元太祖進兵至厄訥特珂克,遇一角獸狀若跪叩者三,元太祖曰:是殆上天示予自此往斡齊爾圖瑣林,道遠難極,遂振旅云云益可為未至中印度之證。而獸為人言,更可信元史之謬為附會,因考天竺五印度,故並闢其蹖譌如右。